<p>Når du henvender deg til NAV fordi du trenger hjelp til å komme i jobb, sier NAV-loven at du har krav på at NAV skal vurdere behovet ditt. Når du har behov for hjelp, har du rett til å få en aktivitetsplan. Det er NAV som har ansvaret for at aktivitetsplanen blir laget, men du har rett til å være med på å lage den.  NAVs tilbud er en digital aktivitetsplan.</p>

<p>Alle som ikke har reservert seg fra digital kommunikasjon med det offentlige, skal bruke den digitale aktivitetsplanen og kommunisere digitalt med NAV gjennom den. NAV kan vurdere manuell oppfølging, hvis det er gode grunner for det. Manuell oppfølging betyr at en veileder følger deg opp uten at du har en digital aktivitetsplan. Ved manuell oppfølging vil veilederen legge inn aktiviteter, møtereferat og fylle ut ditt mål i aktivitetsplanen, som du får i papirform. </p>

<p>Opplysningene i aktivitetsplanen, slik som aktiviteter, mitt mål og dialogen mellom deg og NAV er det du og NAV som har lagt inn. Formålet med opplysningene er å hjelpe deg til å komme raskt i aktivitet og jobb.</p>

<p>Det hentes også informasjon fra Folkeregisteret  og systemet gjør en sjekk mot Kontakt - og reservasjonsregisteret for å se om du har reservert deg mot digital kommunikasjon med det offentlige.</p>

<p>Informasjon som du eller NAV legger inn i aktivitetsplanen vil ikke bli utlevert til andre, med mindre andre instanser eller etater har et lovlig grunnlag for å be om opplysninger.</p>

<p>Opplysningene i aktivitetsplanen din blir lagret og oppbevart etter arkivloven. Aktiviteter og dialog kan ikke slettes når de først er opprettet.</p>

<p>Les mer om hvordan NAV behandler personopplysninger og hvilke rettigheter du har når du er registrert hos NAV.</p>

<a href="https://www.nav.no/no/NAV+og+samfunn/Om+NAV/personvern-i-arbeids-og-velferdsetaten">Få mer informasjon om personvernerklæringen</a>
